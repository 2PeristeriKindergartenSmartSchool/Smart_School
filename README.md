# Smart_School
Αποθετήριο του 2ου Νηπιαγωγείου Περιστερίου για την συμμετοχή στον Διαγωνισμό  Ανοιχτών Τεχνολογιών σε συνεργασία με το 2ο Νηπιαγωγείο Περάματος, το 22ο Νηπιαγωγείο Κερατσινίου και το 22ο Νηπιαγωγείο Ρόδου
Περίληψη
Η εκπαιδευτική ρομποτική κερδίζει συνεχώς έδαφος στην παγκόσμια εκπαιδευτική κοινότητα το τελευταίο διάστημα, καθόλου τυχαία αφού η εξέλιξη της επιστήμης και της τεχνολογίας είναι ραγδαία. Ως εκπαιδευτικοί οφείλουμε να προετοιμάσουμε τους/τις μαθητές/τριες για αυτήν την ανάπτυξη. Να δημιουργήσουμε τις συνθήκες, να εμπλέξουμε τους/τις μαθητές/τριες μας στη δημιουργία ενός αειφόρου σχολείου, που εκτείνεται πέρα από το πρόγραμμα σπουδών, δίνοντας τη δυνατότητα στο σχολείο να βελτιώσει το οικολογικό του αποτύπωμα. Στην παρούσα πρόταση περιγράφεται ο σχεδιασμός δραστηριοτήτων για τη διδασκαλία των Ανανεώσιμων Πηγών Ενέργειας. Αξιοποιώντας  τα τουβλάκια Lego και τo kit ηλεκτρονικής εφεύρεσης  makey makey τα παιδιά δημιουργούν και προγραμματίζουν ένα Έξυπνο Σχολείο για εξοικονόμηση νερού, ηλεκτρισμού και θερμότητας (φωτοβολταϊκά και ανεμογεννήτριες), δημιουργία αστικού κήπου στην ταράτσα του σχολείου.
ΛΕΞΕΙΣ ΚΛΕΙ∆ΙΑ 
ανανεώσιµες πηγές, εξοικονόμηση ενέργειας, περιβάλλον, Περιβαλλοντική Εκπαίδευση, Αειφόρο σχολείο, Εκπαιδευτική Ρομποτική, διαθεματικότητα, προσχολική ηλικία
Εισαγωγή
Ο φυσικός και βιολογικός κόσμος αποτελεί μαζί με το κοινωνικό περιβάλλον πρωταρχική πηγή εμπειριών για τα παιδί προσχολικής ηλικίας (ΔΕΠΣΣ, 2011). Σε αυτήν την ηλικία, και πριν ακόμα έρθουν στο σχολείο ανακαλύπτουν τον κόσμο εξερευνώντας τον, αρχικά με τις αισθήσεις τους και στην συνέχεια με υποθέσεις, παρατηρούν και ερμηνεύουν αλλαγές και φαινόμενα γύρω τους, επικοινωνούν και αλλάζουν τις ιδέες τους και τις απόψεις τους  (Ιωάννου, Μπράτιτσης, 2015). Σύμφωνα με το ΔΕΠΠΣ (2011) η ειδική διδακτική μεθοδολογία για τις Φυσικές Επιστήμες αξιοποιεί δεδομένα από την επιστημονική μεθοδολογία για να συγκροτήσει διδακτικές στρατηγικές, προσαρμοσμένες στο επίπεδο και τα ενδιαφέροντα των παιδιών αυτής της ηλικίας. Αυτές οι διδακτικές στρατηγικές ενσωματώνονται στην καθημερινή πρακτική με στόχο να διευκολύνουν τα παιδιά να υιοθετήσουν διερευνητική στάση απέναντι σε εμπειρίες και προβλήματα, και παράλληλα να αντιληφθούν την επιστημονική γνώση ως αποτέλεσμα κοινωνικών πρακτικών που διέπονται από συγκεκριμένους κανόνες και διαδικασίες. Δεδομένα για το περιεχόμενο και τη γνωστική βάση των παιδιών για τα φυσικά φαινόμενα καθώς και για το πως τα κατανοούν, αξιοποιούνται μέσα από εκπαιδευτικές παρεμβάσεις για το περιβάλλον και την αειφορία, ειδικότερα στην προσχολική ηλικία. Είναι σημαντικό να παρέχονται ευκαιρίες στην εκπαίδευση των παιδιών ώστε να διαμορφώνουν θετική στάση προς τη φύση και το περιβάλλον, τη διαχείριση και την προστασία του (Ιωάννου, Μπράτιτσης, 2015). Σε αυτό τον άξονα οδηγεί η ύπαρξη αειφόρων σχολείων.
Όπως αναφέρουν οι Γεωργίου και Δημητρίου το αειφόρο σχολείο προϋποθέτει συνολική αναδόμηση του σχολείου: α) στο παιδαγωγικό πλαίσιο (αλλαγή παιδαγωγικών και διδακτικών προσεγγίσεων), β) στο οργανωσιακό/τεχνητό πλαίσιο (αξιοποίηση του ίδιου του σχολείου ως παιδαγωγικού και εκπαιδευτικού εργαλείου) και γ) στο κοινωνικό επίπεδο (ανάπτυξη και καθιέρωση σχέσεων και δικτύων συνεργασίας με φορείς, οργανισμούς, τοπικούς πληθυσμούς. Οι πολιτικές αειφορίας των σχολείων μπορούν να ενισχυθούν μέσα από τη διδασκαλία για την αειφορία και την ανάπτυξη σχετικών δραστηριοτήτων, συμβάλλοντας στην βελτίωση του οικολογικού αποτυπώματος του σχολείου. Το αειφόρο σχολείο προετοιμάζει τους/τις μαθητές/τριες για μια ζωή βιώσιμης διαβίωσης μέσα από καθημερινές πρακτικές.Ως μοντέλα ορθής πρακτικής, τα αειφόρα τα σχολεία παρέχουν συγκεκριμένες ευκαιρίες να συμβάλλουν στη βιώσιμη ανάπτυξη ενώ παράλληλα αποδεικνύουν καλές πρακτικές σε άλλους φορείς του σχολείου (Swayze, Buckler, MacDiarmid, 2010).
Η υιοθέτησή φιλοπεριβαλλοντικής συμπεριφοράς και δράσης συσχετίζεται με και απορρέει από την ανάπτυξη ανάλογων στάσεων και αξιών. Η εκπαίδευση από μικρή ηλικία μπορεί να διευκολύνει στην ανάπτυξη θετικών στάσεων και αξιών, στην εξοικείωση των παιδιών με ζητήματα που αφορούν το φυσικό κεφάλαιο του πλανήτη (π.χ. φυσικοί πόροι, βιοποικιλότητα, αλληλεξάρτηση), με συμπεριφορές και δράσεις που διαφυλάττουν το φυσικό κεφάλαιο και τη φυσική ισορροπία (ΔΕΠΠΣ, 2011).
Ο ήλιος, ο άνεμος, η ενέργεια της θάλασσας, είναι ανεξάντλητες πηγές ενέργειας και ονομάζονται Ανανεώσιμες Πηγές Ενέργειας (ΑΠΕ). Οι ΑΠΕ είναι καθαρές, καθώς δεν μολύνουν το περιβάλλον. Η παρούσα εργασία εστιάζει στην εξοικονόμηση ενέργειας και πιο συγκεκριμένα να αναγνωρίσουν τα νήπια τις περιπτώσεις που γίνεται άσκοπη χρήσης νερού, θερμότητας, ηλεκτρισμού στο σπίτι και να υιοθετήσουν στάσεις και συμπεριφορές που ενισχύουν την εξοικονόμηση ενέργειας και να βρουν τρόπο να την ελέγξουν. Οι ΑΠΕ καλύπτουν ένα ευρύ φάσμα στο Νέο Πρόγραμμα Σπουδών (ΝΠΣ, 2011) του Νηπιαγωγείου, εντάσσονται τόσο στη μαθησιακή περιοχή των Φυσικών Επιστημών όσο και στο Περιβάλλον και Εκπαίδευση για την Αειφόρο Ανάπτυξη.
Η εκπαιδευτική ρομποτική ως παιδαγωγική προσέγγιση εντάσσεται στον κλασικό εποικοδομητισμό (construcitivsm) και συγκεκριμένα στον κατασκευαστικό εποικοδομητισμό (costructionism), όπως τον ανέπτυξε ο Papert (Ιωάννου, Μπράτιτσης, 2015).  Η Εκπαιδευτική Ρομποτική είναι ένα καινοτόμο διδακτικό εργαλείο, το οποίο μετατρέπει την αίθουσα διδασκαλίας σε δυναμικό χώρο μάθησης (Ατματζίδου, 2018). H μάθηση μπορεί να συντελεστεί αποτελεσματικότερα, όταν οι μαθητές κατά τη διαδικασία της μάθησης κατασκευάζουν ενεργά απτά αντικείμενα (τεχνουργήματα-artifacts) του πραγματικού κόσμου που έχουν νόημα γι’ αυτούς.  Όταν τα παιδιά σχεδιάζουν, κατασκευάζουν, προγραμματίζουν έχουν την ευκαιρία να μάθουν παίζοντας και να αναπτύξουν δεξιότητες μέσα σε πλαίσια συνεργασίας και επίλυσης προβληματικών καταστάσεων. 
Μέθοδος και μέσα εργασίας
Η έρευνα έχει δείξει πως η μέθοδος εργασίας που ταιριάζει καλύτερα σε Περιβαλλοντικά Προγράμματα είναι τα σχέδια εργασίας (Βασιλάκη, 2019). Το παρόν project διατρέχει εγκάρσια τα γνωστικά αντικείμενα του ΔΕΠΠΣ , καθώς η φύση του είναι διαθεματική και διεπιστημονική. Για την υλοποίηση του θα συνεργαστούν τέσσερα νηπιαγωγεία. Σχετικά µε τα μέσα εργασίας που θα χρησιμοποιηθούν κατά την υλοποίηση του προγράµµατος αυτά είναι: οργανωμένες δραστηριότητες που άπτονται των εμπειριών των νηπίων με τεχνικές συζήτησης, παρατήρησης, καταγραφής, καταιγισμού ιδεών, πειραμάτων, επιστημονική µμέθοδος (ερώτηση- υπόθεση- πείραµα- αξιολόγηση- ανατροφοδότηση), κατασκευές (µε τη µέθοδο της Επίλυσης Προβλήματος), παιχνίδια προσομοίωσης και δηµιουργία αυτοσχέδιας ιστορίας. Ο κορμός του προγράμματος η επαφή των νηπίων με την ενέργεια στην καθημερινότητα και με κύριους θεματικούς άξονες: α) την ενέργεια ως μέρος της καθημερινής ζωής (στο σχολείο και στο σπίτι), β) και τη χρήση των συμβατικών πηγών ενέργειας και γ) τη γνωριμία με τις πιο «καθαρές» πηγές ενέργειας και τα πλεονεκτήματα της ορθολογικής χρήσης της.
Στόχοι
Οι επιμέρους στόχοι (γνωστικοί συναισθηματικοί και ψυχοκινητικοί) οι οποίοι τέθηκαν και επιδιώχθηκαν μέσω του παρόντος εκπαιδευτικού προγράμματος ήταν τα νήπια:
 -να συνειδητοποιήσουν πού, πότε και πώς οι άνθρωποι χρησιμοποιούν την ενέργεια για να ικανοποιήσουν καθημερινές τους ανάγκες (για παράδειγμα, φωτισμός, θέρμανση, κίνηση αυτοκινήτου) και τι θα γινόταν χωρίς αυτή
-να μάθουν πώς ικανοποιούσαν τις ανάγκες τους οι άνθρωποι τις παλαιότερες εποχές
 -να αναγνωρίσουν τη σημασία της πιο διαδεδομένης μορφής ενέργειας, της ηλεκτρικής
-να κατανοήσουν το σχηματισμό των συμβατικών πηγών ενέργειας (λιγνίτης, πετρέλαιο) και  τις περιβαλλοντικές επιπτώσεις από την χρήση τους (κίνδυνος εξάντλησης και προβλήματα ρύπανσης της ατμόσφαιρας)
 -να διακρίνουν  τις ανανεώσιμες πηγές ενέργειας και τα πλεονεκτήματα της χρήσης τους 
 -να καλλιεργήσουν θετική στάση απέναντι στην ιδέα της εξοικονόμησης ενέργειας, τόσο για λόγους οικονομικούς όσο και για περιβαλλοντικούς
 -να υιοθετήσουν συμπεριφορές στην καθημερινότητα στην κατεύθυνση της των προβλημάτων που προκαλούνται από την χρήση μη ανανεώσιμων πηγών ενέργειας
-να δραστηριοποιούνται ως «ενεργοί πολίτες» αναπτύσσοντας πρωτοβουλίες ενημέρωσης και επηρεασμού του νηπιαγωγείου αλλά και των γονέων τους ως προς τα πρότυπα ενεργειακής κατανάλωση
-να αντιληφθούν τη λειτουργία ενός Έξυπνου σχολείου  με αρκετά προηγμένα αυτοματοποιημένα συστήματα φωτισμού, ασφάλειας, ελέγχου θερμοκρασίας, νερού, χρήση φωτοβολταικών. (π.χ. με κατασκευή μοντέλων)
-να εκφράζονται και να επικοινωνούν μέσω πολλαπλών μέσων αναπαράστασης ( για παράδειγμα, με ιχνογράφημα, ζωγραφική, κατασκευές, κινητικά παιχνίδια, δραματοποίηση, θεατρικό παιχνίδι κ.ά.).  
Συνεργασία σχολείων
Αφού προβληματίσουμε τους μαθητές/τριες μας σχετικά με τα ενεργειακά ζητήματα και τις ανανεώσιμες πηγές ενέργειας καλούνται να υλοποιήσουν το εξής σενάριο: είναι επιστήμονες το έτος 2030. Ο πλανήτης μας κινδυνεύει καθώς οι άνθρωποι έχουν αφήσει ελάχιστους φυσικούς πόρους. Οι επιπτώσεις από την κλιματική αλλαγή και το λιώσιμο των πάγων είναι ορατές πια στην καθημερινή τους ζωή. Ζητείται από αυτήν την ικανή ομάδα επιστημόνων που εξειδικεύεται σε περιβαλλοντικά θέματα να σχεδιάσει και να κατασκευάσει ένα Έξυπνο Σχολείο, όπου θα υπάρχουν τρόποι εξοικονόμησης ενέργειας. Τα παιδιά με καταιγισμό ιδεών θα προτείνουν τις ιδέες τους, για το πώς μπορούμε να εξοικονομήσουμε ενέργεια σε ένα σπίτι. Σε ένα on line δημοψηφισμα, θα τεθούν οι ιδέες των τεσσάρων σχολείων και με ψηφοφορία θα επιλεγουν για κατασκευή οι τέσσερις επικρατέστερες. Στην συνέχεια οι μαθητές/τριες δουλεύοντας σε μικρές ομάδες οργανώνουν την μακέτα του Έξυπνου Σχολείου, χρησιμοποιούν τουβλάκια Lego για την κατασκευή του και οι λειτουργίες που θα εξοικονομούν ενέργεια προγραμματίζονται με το kit makey makey. 
Στη συνέχεια κάθε σχολείο φτιάχνει ένα tutorial/video για τον τρόπο που εργάστηκε και το στέλνει με e-mail στα μέλη των υπόλοιπων σχολείων για να ενσωματώσουν την “έξυπνη  λειτουργία” στην δική τους μακέτα. Τέλος δημιουργούμε μια κοινή αφίσα του έργου μας για την διάχυση την δράσης μας στην τοπική κοινωνία. 
 Κατάλογος εξοπλισμού που θα χρησιμοποιηθεί και συνολικό κόστος
Makey Makey - An Invention Kit for Everyone (κόστος 33,99)
Lego Family House 10835 (κόστος 32,4)
Lego my first bricks 10848 (κόστος 14,85)
Ανακυκλώσιμα υλικά (χωρίς κόστος)
Συνολικό κόστος ανά σχολείο 81,24 ευρώ
Συνεργαζόμενα σχολεία
2ο Νηπιαγωγείο Περιστερίου, 2ο Νηπιαγωγείο Περάματος (δύο τμήματα), 22ο Νηπιαγωγείο Ρόδου, 22ο Νηπιαγωγείο Κερατσινίου - βρύσες
Βιβλιογραφία
Βασιλάκη, Α. (2019). Ανανεώσιμες πηγές και εξοικονόμηση ενέργειας στο νηπιαγωγείο. -Από τόσο νωρίς; Aνακτήθηκε 14/11/19. Διαθέσιμο στο http://kpe-kastor.kas.sch.gr/peekpe/1_sxol/Vasilaki.pdf
Γεωργίου Δ., Δημητρίου Γ. Ιδέες και παραδείγματα για παρεμβάσεις και αλλαγές στη σχολική μονάδα με βάση την εκπαίδευση για την Αειφόρο Ανάπτυξη. Ζαχαρίου Α. (επιμ.). Υπουργείο Παιδείας και Πολιτισμού, Παιδαγωγικό Ινστιτούτο Κύπρου, Υπηρεσία Ανάπτυξης Προγραμμάτων. Ανακτήθηκε στις 22/11/2019. Διαθέσιμο στο http://www.moec.gov.cy/dkpe/chrisimo_yliko/chrisimo_yliko_voithima_gia_allages_sti_sxoleio_gia _esd.pdf.
ΕΣΠΑ 2007-13\Ε.Π. Ε&ΔΒΜ. (2011). Πρόγραμμα Σπουδών Νηπιαγωγείου. Α.Π. 1-2-3.«ΝΕΟ ΣΧΟΛΕΙΟ (Σχολείο 21ου αιώνα) – Νέο Πρόγραμμα Σπουδών, Οριζόντια Πράξη» MIS: 295450. Με συγχρηματοδότηση της Ελλάδας και της Ευρωπαϊκής Ένωσης (Ε. Κ. Τ.)
ΕΣΠΑ 2007-13\Ε.Π. Ε&ΔΒΜ. (2011). Οδηγός Εκπαιδευτικού για το Πρόγραμμα Σπουδών Νηπιαγωγείου. Α.Π. 1-2-3.«ΝΕΟ ΣΧΟΛΕΙΟ (Σχολείο 21ου αιώνα) – Νέο Πρόγραμμα Σπουδών, Οριζόντια Πράξη» MIS: 295450. Με συγχρηματοδότηση της Ελλάδας και της Ευρωπαϊκής Ένωσης (Ε. Κ. Τ.)
Ιωάννου, Μ. (2015). Αξιοποίηση ρομποτικών κατασκευών στο σχεδιασμό διδακτικών παρεμβάσεων, στον τομέα των Ανανεώσιμων Πηγών Ενέργειας [Πτυχιακή εργασία]. Πανεπιστήμιο Δυτικής Μακεδονίας. Ανακτήθηκε στις 20/11/2019. Διαθέσιμο στο https://www.researchgate.net/publication/316717061_Axiopoiese_rompotikon_kataskeuon_sto_schediasmo_didaktikon_parembaseon_ston_tomea_ton_Ananeosimon_Pegon_Energeias
Swayze, Ν., Buckler, C., MacDiarmid, A. (2010). GUIDE FOR SUSTAINABLE SCHOOLS IN Manitoba. Institute for Sustainable Development. Ανακτήθηκε στις 22/11/2019. Διαθέσιμο στοhttps://www.unece.org/fileadmin/DAM/env/esd/7thMeetSC/Official_Docs/sustainable_guideManitoba.pdf
 
Το όνομα και την διεύθυνση email του υπεύθυνου εκπαιδευτικού
Αρκουλή Ανθή (υπεύθυνη)
Κωνσταντοπούλου Αναστασία (υπεύθυνη), Μαντικού Σεβαστή, Μπαρτσώτα Παναγιώτα
Παπαδόγκωνα Κωνσταντίνα (υπεύθυνη)
Τσαπάρα Μαρία (υπεύθυνη 1ου τμήματος), Ρεντζέπη Κατερίνα (υπεύθυνη 2ου τμήματος) Γεωργαντή Πηνελόπη, Αρχοντή Βαϊα, Κασικτσή Γεωργία
 
 
